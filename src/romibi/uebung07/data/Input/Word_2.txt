Dällebach Kari von Manni Matter

S'isch einisch eine gsy, dä het vo früech a drunder glitte, 
das ihn die andre geng usglachet hei, 
am Aafang het er grännet, het sech mit de andre gschtritte, 
s'nützt nüt, das isch ja nume, was sy wei.

Wenn's mänge druurig macht, wo d'Lüt sech luschtig drüber mache, 
s'hets sälte eine luschtig gmacht wie dä. 
är het sech gseit - nu guet, wenn Dir so gärn ab mir düet lache - 
i will nech jetz e Grund zum Lache gä.

Und är isch häregange und het afa Witze risse, 
dass d'Lüt sech jetz hei d'Büüch vor Lache gha, 
het Witze gmacht, wo chutzele und Witze gmacht, wo bisse, 
und het ke Antwort ohni Antwort gla.

Und i däm grosse Glächter wo's het gä ab syne Witze, 
isch ihn uszlache keim i Sinn meh cho. 
Da het är all die Lacher i däm Glächter in lo sitze, 
und het sech himmeltruurig s'Läbe gno.